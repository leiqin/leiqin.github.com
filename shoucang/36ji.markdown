---
layout: headercenter
---

# 三十六計

六六三十六，數中有術，術中有數。陰陽燮理，機在其空，機不可設，設則不中。

## 勝戰計

第一計‧瞞天過海
:	備周則意怠；常見則不疑。陰在陽之內，不在陽之對。太陽，太陰。

第二計‧圍魏救趙
: 共敵不如分敵，敵陽不如敵陰。

第三計‧借刀殺人
:	敵已明，友未定，引友殺敵，不自出力，以損推演。

第四計‧以逸待勞
:	困敵之勢，不以戰；損剛益柔。

第五計‧趁火打劫
:	敵之害大，就勢取利，剛決柔也。

第六計‧聲東擊西
:	敵志亂萃，不虞，坤下兌上之象。利其不自主而取之。

## 敵戰計

第 七 計‧無中生有
:	誑也，非誑也，實其所誑也。少陰、太陰、太陽。

第 八 計‧暗渡陳倉
:	示之以動，利其靜而有主，益動而巽。

第 九 計‧隔岸觀火
:	陽乖序亂，陰以待逆。暴戾恣睢，其勢自斃。順以動豫，豫順以動。

第 十 計‧笑里藏刀
:	信而安之，陰以圖之，備而後動，勿使有變。剛中柔外也。

第十一計‧李代桃僵
:	勢必有損，損陰以益陽。

第十二計‧順手牽羊
:	微隙在所必乘；微利在所必得。少陰，少陽。

## 攻戰計

第十三計‧打草驚蛇
:	疑以叩實，察而后動；復者，陰之媒也。

第十四計‧借屍還魂
:	有用者，不可借；不能用者，求借。借不能用者而用之，匪我求童蒙，童蒙求我。

第十五計‧調虎離山
:	待天以困之，用人以誘之，往蹇來連。

第十六計‧欲擒故縱
:	逼則反兵；走則減勢。緊隨勿迫。累其氣力，消其鬥志，散而后擒，兵不血刃。需，有孚，光。

第十七計‧拋磚引玉
:	類以誘之，擊蒙也。

第十八計‧擒賊擒王
:	摧其堅，奪其魁，以解其體。龍戰於野，其道窮也。

## 混戰計

第十九計‧釜底抽薪
:	不敵其力，而消其勢，兌下乾上之象。

第 廿 計‧混水摸魚
:	乘其陰亂，利其弱而無主。隨，以向晦入宴息。

第廿一計‧金蟬脫殼
:	存其形，完其勢；友不疑，敵不動。巽而止，蠱。

第廿二計‧關門捉賊
:	小敵困之。剝，不利有攸往。

第廿三計‧遠交近攻
:	形禁勢格，利從近取，害以遠隔。上火下澤。

第廿四計‧假道伐虢
:	兩大之間，敵脅以從，我假以勢。困，有言不信。

## 並戰計

第廿五計‧偷樑換柱
:	頻更其陣，抽其勁旅，待其自敗，而後乘之，曳其輪也。

第廿六計‧指桑罵槐
:	大凌小者，警以誘之。剛中而應，行險而順。

第廿七計‧假痴不顛
:	寧偽作不知不為，不偽作假知妄為。靜不露機，雲雪屯也。

第廿八計‧上樓抽梯
:	假之以便，唆之使前，斷其援應，陷之死地。遇毒，位不當也。

第廿九計‧虛張聲勢
:	借局布勢，力小勢大。鴻漸於陸，其羽可用為儀也。

第 卅 計‧反客為主
:	乘隙插足，扼其主機，漸之進也。

## 敗戰計

第卅一計‧美人計
:	兵強者，攻其將；兵智者，伐其情。將弱兵頹，其勢自萎。利用御寇，順相保也。

第卅二計‧空城計
:	虛者虛之，疑中生疑；剛柔之際，奇而復奇。

第卅三計‧反間計
:	疑中之疑。比之自內，不自失也。

第卅四計‧苦肉計
:	人不自害，受害必真；假真真假，間以得行。童蒙之吉，順以巽也。

第卅五計‧連環計
:	將多兵眾，不可以敵，使其自累，以殺其勢。在師中吉，承天寵也。

第卅六計‧走為上策
:	全師避敵。左次無咎，未失常也。

转载：[维基文库](https://zh.wikisource.org/wiki/%E4%B8%89%E5%8D%81%E5%85%AD%E8%A8%88)

(PS: 兵以正合，以奇胜。数中之术，十居其二，亦仅居其二)
